---
title: "Skąd mam wiedzieć czego chce moja grupa docelowa? "
description: "Zastanawiasz się co może interesować Twoją grupę docelową? Nie
  wiesz jaki content dla nich przygotować? Podpowiemy! "
thumbnail: /img/avel-chuklanov-dumfltmeabq-unsplash.jpg
tags:
  - grupadocelowa
  - persona
  - strategia
date: 2022-06-22T13:43:58.224Z
category: Marketing
author: Wiktoria
authorImg: /img/8.webp
---
Odwieczne pytanie, które pojawia się w kontekście publikowania treści w mediach społecznościowych, to **„Skąd mam wiedzieć, co chciałaby przeczytać moja grupa docelowa?”** To pytanie słyszałam zadają sobie zarówno członkowie kół naukowych raczkujących w social mediach, ale podejrzewam, że znalazłaby się niejedna młoda firma, która również ma z tym kłopot. 

Istotą rozwiązania tego problemu jest skonstruowanie świata przeżyć takiej osoby — z poprzedniego artykułu już wiecie, jak określić grupę docelową oraz persony, teraz musimy zajrzeć im w głowę. Pomogą nam w tym narzędzia dostępne online, a niektóre z nich są bardzo proste, wręcz trywialne. 

Jednym z nich jest strona **[Answer the public](https://answerthepublic.com/)**, która po wprowadzeniu interesującej nas frazy poda nam frazy/pytania, które użytkownicy wpisywali w wyszukiwarkę Google (będą to pytania zaczynające się od *Who*, *Where*, *Does*, *When*, a także frazy z zaprzeczeniami, porównaniami i innymi przyimkami). Dzięki temu narzędziu mamy wgląd w to, o co pyta nasza grupa docelowa w kontekście naszej komunikacji. 

![grupa docelowa](/img/2.png "Answer the public")

Gdzie jeszcze szukać inspiracji? Pamiętacie może fora dyskusyjne? One mogą być źródłem wielu ciekawych insightów. Jeżeli działacie w branży beauty możecie szukać pytań na Wizaz, ale jeśli Wasza branża jest trochę bardziej nietypowa lub nie przychodzi Wam na myśl żadne popularne forum, to zajrzyjcie na Quorę. 

**[Quora](https://pl.quora.com/)** pozwala Wam na zaobserwowanie tematów, które szczególnie Was interesują, a następnie śledzenie newsów, które się tam pojawiają. Mogą się tam rozwinąć naprawdę ciekawe dyskusje, a wypowiadają się tam nawet osoby znane w świecie marketingu. 

I na koniec — Pinterest Predicts. Platforma co roku wypuszcza swoje przewidywane kierunki, w których pójdzie design. Rzekomo nawet 80% predykcji się zgadza. 

Pinterest tłumaczy, że wiedzę na temat trendów w każdym roku, dostarczamy my — użytkownicy. W końcu wykorzystujemy Pinterest do planowania naszego życia — od ślubu do urządzenia mieszkania. Zobaczcie sami [TUTAJ](https://business.pinterest.com/pl/pinterest-predicts/). 

Propozycje podane powyżej to jedynie część narzędzi, które możesz wykorzystać w poznaniu zainteresowań i pragnień grupy docelowej. Jeśli macie zaangażowaną społeczność, to ona zapewne będzie pierwsza do podzielenia się swoimi spostrzeżeniami oraz tematami, które ją interesują. 

**Nie bójcie się pytać — nieważne, czy będzie to przedstawiciel grupy odbiorców, czy też Google Trends ;)**
